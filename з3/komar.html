<html>
<head>
<title>Могутній Комар</title>
<style>
       body{
                   font-family: "Courier New";
                  }
</style>
</head>
<body>
<h1 align="center"> <i> Борис ГРІНЧЕНКО</i></h1>
<h2 align="center"> <i> Могутній Комар</i></h2>
<p align="center">
Над ставком широководим,<br>
Посеред очеретів,<br>
Там комар, славетний лицар,<br>
Під листом зеленим жив.<br><br>

Грав у сурму голосную<br>
І до бою викликав,<br>
І в людей, і у звірини<br>
Крові безліч випивав.<br><br>

І його ніхто на світі<br>
Ще й разу не подолів:<br>
Наш комар уславивсь гучно<br>
Серед мух і комарів.<br><br>

Всі казали, що від нього<br>
Світ ще дужчого не знав,<br>
Сам комар тому повірив,<br>
Сам щодня про те казав.<br><br>

Довго б наш комар щасливо<br>
У великій славі жив,<br>
Якби він не чув про лева,<br>
Що царем був у звірів.<br><br>

Прилетіла муха жвава<br>
І казала, що вона<br>
Лева бачила і сили<br>
В світі більшої не зна.<br><br>

Запеклося коло серця,<br>
Защеміло в комара,<br>
І ніяк забуть не може<br>
Він звірячого царя.<br><br>

Мучить думка та проклята,<br>
Що від нього дужчий є,<br>
І у серці комаревім<br>
Гордість лютая встає.<br><br>

Ось випростує він крила,<br>
Знявсь і лісом вже летить,<br>
Аж туди, де лев могутній<br>
Пообідавши лежить.<br><br>

В сурму голосно ударив:<br>
"Гей ти, леве, уставай!<br>
Будем битися, аж поки<br>
З нас комусь та прийде край.<br><br>

Бо на цій землі широкій<br>
Місця двом немає нам —<br>
Хочу слави я придбати<br>
І собі, і комарам!"<br><br>

Ту ж хвилину вже кусає<br>
Лева в ніс швидкий комар,<br>
І відразу, ревонувши,<br>
Скочив тут звірячий цар.<br><br>

І запекла закипіла<br>
В них баталія в ту мить:<br>
В щоки, в ніс комар кусає,<br>
Налітає і дзижчить.<br><br>

Лев лютує! Ще ніколи<br>
Так ніхто не дошкуляв!<br>
Одбивавшися, всю морду<br>
Вже він кігтями подрав.<br><br>

Кров дзюрчить у лева з морди,<br>
Зовсім збувся сили він,<br>
Але поки ще держиться,<br>
Б'ється кільки ще хвилин.<br><br>

Та комар усе лютіше<br>
Налітає, не вгава,<br>
І царева похилилась<br>
На дернину голова.<br><br>

Закривавлений, безсилий<br>
Впав на землю дужий цар,<br>
І, зрадівши невимовно,<br>
Задзижчав тоді комар:<br><br>

"Той у світі є найдужчий,<br>
Хто найдужчого здолів,<br>
Світлом слави осіяний<br>
Я вернусь до комарів!"<br><br>

Він летить — великий лицар,<br>
Ліс потроху вже минав...<br>
А павук давно між листям<br>
Павутиння хитро ткав.<br><br>

І комар у хитрі сіті<br>
Там заплутавсь і повис,<br>
Скрики жалібні відразу<br>
Тут почув зелений ліс:<br><br>

"Так з великими буває!<br>
Нащо ж, доле, ти така?<br>
Подолати зміг я лева,<br>
Гину я од павука!"<br><br>

Так загинув лицар славний,<br>
І павук його ізз'їв,<br>
І про нього всі забули<br>
Серед мух і комарів.<br><br>


        
       